आव्हाने स्वीकारणे, अपयशातून धडे घेणे आणि कधीही हार न मानणे हे मुंबईकरांचे विशेष गुण आहेत. क्रिकेटच्या मैदानावरही हेच गुण मुंबईला इतर संघांपेक्षा वेगळे बनवतात, असे मत भारत व मुंबई क्रिकेट संघाचे माजी कर्णधार रवी शास्त्री यांनी व्यक्त केले. शुक्रवारी वांद्रे कुर्ला संकुल येथील ‘एमसीए’ शरद पवार क्रिकेट अकादमी मैदानावर झालेल्या मुंबई क्रिकेट संघटनेच्या वार्षिक पुरस्कार समारंभात शास्त्री प्रमुख पाहुणे म्हणून उपस्थित होते.